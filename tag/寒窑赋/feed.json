{
    "version": "https://jsonfeed.org/version/1",
    "title": "且听风吟，御剑于心！ • All posts by \"寒窑赋\" tag",
    "description": "",
    "home_page_url": "https://leezhao415.github.io",
    "items": [
        {
            "id": "https://leezhao415.github.io/2022/01/20/%E5%AF%92%E7%AA%91%E8%B5%8B/",
            "url": "https://leezhao415.github.io/2022/01/20/%E5%AF%92%E7%AA%91%E8%B5%8B/",
            "title": "寒窑赋",
            "date_published": "2022-01-20T13:06:50.000Z",
            "content_html": "<meta name=\"referrer\" content=\"no-referrer\">\n<hr>\n<p><strong>文章目录</strong></p>\n<!-- toc -->\n<!-- tocstop -->\n<hr>\n<center><font face=\"黑体\" size=\"5\">《寒窑赋》</font></center>\n<p>天有不测风云，人有旦夕祸福。</p>\n<p>蜈蚣百足，行不及蛇；雄鸡两翼，飞不过鸦。</p>\n<p>马有千里之程，无骑不能自往；人有冲天之志，非运不能自通。</p>\n<p>盖闻：人生在世，富贵不能淫，贫贱不能移。</p>\n<p>文章盖世，孔子厄于陈邦；武略超群，太公钓于渭水。</p>\n<p>颜渊命短，殊非凶恶之徒；盗跖年长，岂是善良之辈。</p>\n<p>尧帝明圣，却生不肖之儿；瞽叟愚顽，反生大孝之子。</p>\n<p>张良原是布衣，萧何曾为县吏。</p>\n<p>晏子身无五尺，封作齐国宰相；孔明卧居草庐，能作蜀汉军师。</p>\n<p>楚霸虽雄，败于乌江自刎；汉王虽弱，竟有万里江山。</p>\n<p>李广有射虎之威，到老无封；冯唐有乘龙之才，一生不遇。</p>\n<p>韩信未遇之时，无一日三餐，及至遇行，腰悬三齐玉印，一旦时衰，死于阴人之手。</p>\n<p>有先贫而后富，有老壮而少衰。满腹文章，白发竟然不中；才疏学浅，少年及第登科。</p>\n<p>深院宫娥，运退反为妓妾；风流妓女，时来配作夫人。</p>\n<p>青春美女，却招愚蠢之夫；俊秀郎君，反配粗丑之妇。</p>\n<p>蛟龙未遇，潜水于鱼鳖之间；君子失时，拱手于小人之下。</p>\n<p>衣服虽破，常存仪礼之容；面带忧愁，每抱怀安之量。</p>\n<p>时遭不遇，只宜安贫守份；心若不欺，必然扬眉吐气。</p>\n<p>初贫君子，天然骨骼生成；乍富小人，不脱贫寒肌体。</p>\n<p>天不得时，日月无光；地不得时，草木不生；水不得时，风浪不平；人不得时，利运不通。</p>\n<p>注福注禄，命里已安排定，富贵谁不欲？人若不依根基八字，岂能为卿为相？</p>\n<p>余者，居洛阳之时，朝投僧寺，夜宿破窑。</p>\n<p>布衣不能遮其体，饘粥不能充其饥。</p>\n<p>上人嫌，下人憎，皆言余之贱也，余曰：非贱也，乃时也，运也，命也。</p>\n<p>余后登高及第，入中书，官至极品，位列三公，思衣则有绮罗千箱，思食则有百味珍馐，有挞百僚之杖，有斩佞臣之剑，出则壮士执鞭，入则佳人扶袂，廪有余粟，库有余财，人皆言余之贵也，余曰：非贵也，乃时也，运也，命也。</p>\n<p>嗟呼！人生在世，富贵不可尽用，贫贱不可自欺，听由天地循环，周而复始焉。</p>\n<p><img src=\"https://www.agrj.cn/zb_users/upload/2021/12/20211205145848_12488.jpg\" alt=\"寒窑赋（完整版原文）-第1张图片\"></p>\n",
            "tags": [
                "且读文摘",
                "寒窑赋"
            ]
        }
    ]
}